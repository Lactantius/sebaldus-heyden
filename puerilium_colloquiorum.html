<?xml version="1.0" encoding="utf-8"?>
<h1>Sebaldus Heyden Formulae Puerilium Colloquiorum</h1>
<h2 id="dialogus-i">Dialogus I</h2>
<head>Salutatio Matutina</head>
<speakers>Andreas, Balthasar.</speakers>
<p>An. Bonus dies.</p>
<p>Ba. Deo gratias.</p>
<p>An. Opto tibi bonum diem. </p>
<p>Ba. Talem et tibi precor. </p>
<p>An. Bene sit tibi hoc die. </p>
<p>Ba. Nec tibi male sit.</p>
<h2 id="dialogus-ii">Dialogus II</h2>
<p><em>Salutatio Meridiana</em></p>
<p>Blasius, Clemens.</p>
<p>Bl. Salve Clemens. </p>
<p>Cl. Salve et tu. </p>
<p>Bl. Salve plurimum. </p>
<p>Cl. Et tu tantundem salve. </p>
<p>Bl. Salvus sis tu. </p>
<p>Cl. Tu quoque salve. </p>
<p>Bl. Salutem tibi precor. </p>
<p>Cl. Eandem et tibi opto. </p>
<p>Bl. Salute te impertior. </p>
<p>Cl. Et ego quoque te. </p>
<p>Bl. Iubeo te salvere. </p>
<p>Cl. Te quoque ego.</p>
<h2 id="dialogus-iii">Dialogus III</h2>
<p><em>Salutatio Vespertina</em></p>
<p>Carolus, Demetrius.</p>
<p>Ca. Bonus vesper. </p>
<p>De. Gratia Deo. </p>
<p>Ca. Bonum serum.</p>
<p>De. Laus creatori. </p>
<p>Ca. Hic vesper felix sit tibi. </p>
<p>De. Nec tibi infelix sit.</p>
<h2 id="dialogus-iv">Dialogus IV</h2>
<p><em>Sub Primam Facem Noctis</em></p>
<p>Detius, Eustachius.</p>
<p>De. Sit tibi haec nox felix. </p>
<p>Eu. Et tibi fausta haec sit. </p>
<p>De. Faustam degas noctem. </p>
<p>Eu. Tu quoque non infaustam. </p>
<p>De. Nox istaec vobis commodet. </p>
<p>Eu. Et tibi non incommodet.</p>
<h2 id="dialogus-v">Dialogus V</h2>
<p><em>Dum Itur Cubitum</em></p>
<p>Foelix, Gaspar.</p>
<p>Fo. Quota est hora? </p>
<p>Ga. Sonuit tertiam. </p>
<p>Fo. Eundum est cubitum. </p>
<p>Ga. Non dormiturio. </p>
<p>Fo. At ego oppido. </p>
<p>Ga. Tu eas cubitum. </p>
<p>Fo. Quid tu autem ages? </p>
<p>Ga. Pergam legere. </p>
<p>Fo. Malo quiescere. </p>
<p>Ga. Facesse hinc Endymion. </p>
<p>Fo. Haud te impedivero.</p>
<h2 id="dialogus-vi">Dialogus VI</h2>
<p><em>Dum Reditur Cubitu</em></p>
<p>Gabriel, Henricus.</p>
<p>Ga. Heus expergiscere. </p>
<p>He. Sine ut dormiam. </p>
<p>Ga. Surgendi tempus est. </p>
<p>He. Nondum diluxit. </p>
<p>Ga. Aperi oculos. </p>
<p>He. Adhuc gravantur somno. </p>
<p>Ga. Es glire somnolentior. </p>
<p>He. Rogo ne sis molestus. </p>
<p>Ga. Non pudet te asine? </p>
<p>He. Cuius me pudeat? </p>
<p>Ga. In multam lucem stertere. </p>
<p>He. Quotam horam sonuit? </p>
<p>Ga. Iam imminet prima. </p>
<p>He. Adhuc parum dormiam. </p>
<p>Ga. Quin surgis piger? </p>
<p>He. Quomodo tam mane? </p>
<p>Ga. Mox fuste te excitabo. </p>
<p>He. Iam surgo, parce precor.</p>
<h2 id="dialogus-vii">Dialogus VII</h2>
<p><em>Dum Itur Ad Scholam</em></p>
<p>Hanno, Ioannes.</p>
<p>Ha. Heu quid facimus? </p>
<p>Io. Cur sic vociferas? </p>
<p>Ha. Nimis diu dormivi. </p>
<p>Io. Quid ita? Quid times? </p>
<p>Ha. Tempus praescriptum transiit. </p>
<p>Io. Quod tempus dicis? </p>
<p>Ha. Horam primam. </p>
<p>Io. Tu certe falleris. </p>
<p>Ha. Tamen audivi. </p>
<p>Io. Non recte audisti. </p>
<p>Ha. Quotam tu audisti? </p>
<p>Io. Audivi ultimam. </p>
<p>Ha. Quota ea est? </p>
<p>Io. Duodecima. </p>
<p>Ha. Utinam verum sit. </p>
<p>Io. Non est quod dubites. </p>
<p>Ha. Oppido laetor.</p>
<h2 id="dialogus-viii">Dialogus VIII</h2>
<p><em>Inter Eundum In Scholam</em></p>
<p>Iodocus, Kilianus.</p>
<p>Io. Heus heus, mane. </p>
<p>Ki. Quid vis? cur maneam? </p>
<p>Io. Est quod tecum loquar. </p>
<p>Ki. Modo non vacat. </p>
<p>Io. Tantillum perneges? </p>
<p>Ki. Mitte me modo. </p>
<p>Io. Non te dimittam. </p>
<p>Ki. Enecas me, furcifer. </p>
<p>Io. Tantum verbum audi. </p>
<p>Ki. Ecquid mea refert? </p>
<p>Io. Per multum scilicet. </p>
<p>Ki. Quid negotii est? dic. </p>
<p>Io. Dicam, modo des fidem. </p>
<p>Ki. Quam fidem darem? </p>
<p>Io. Te non fore invidum. </p>
<p>Ki. Do fidem, fidus ero. </p>
<p>Io. Adhibe huc aurem. </p>
<p>Ki. Quid aurem? clare dic. </p>
<p>Io. Arcana res est. </p>
<p>Ki. Tamen soli sumus. </p>
<p>Io. Clare non dicam. </p>
<p>Ki. Ludificaris nunc me. </p>
<p>Io. Id est quod volui. </p>
<p>Ki. Haud impune hoc feres.</p>
<h2 id="dialogus-ix">Dialogus IX</h2>
<p><em>Inter Discendum In Schola</em></p>
<p>Kilianus, Lampertus.</p>
<p>Ki. Heus tu huc sede. </p>
<p>La. Quid istic facerem? </p>
<p>Ki. Discamus simul. </p>
<p>La. Rem gratam offers. </p>
<p>Ki. Alter alterum doceat. </p>
<p>La. Perlubens pareo. </p>
<p>Ki. Quidnam tu discis? </p>
<p>La. Disco legere. </p>
<p>Ki. Ubi nunc legis? </p>
<p>La. In hoc folio. </p>
<p>Ki. Scis lectionem? </p>
<p>La. Non admodum prompte. </p>
<p>Ki. Quoties recitasti? </p>
<p>La. Recitavi semel (I), bis (II), ter (III), quater (IIII).</p>
<p>Ki. Cuinam recitasti? </p>
<p>La. Rectori scholae. </p>
<p>Ki. Si quid nescis, roga. </p>
<p>La. Qui hoc legam? </p>
<p>Ki. Collige litteras. </p>
<p>La. Tu me observa. </p>
<p>Ki. Ut haesitas lingua? </p>
<p>La. Sic assuetus sum. </p>
<p>Ki. Desuesce rursus. </p>
<p>La. Pergam legere. </p>
<p>Ki. Iam verba praecipitas. </p>
<p>La. Tu melius doce. </p>
<p>Ki. Sic distincte legas. </p>
<p>La. Tam clare haud queo. </p>
<p>Ki. Usu addisce. </p>
<p>La. Tentabo quid possim.</p>
<h2 id="dialogus-x">Dialogus X</h2>
<p><em>De Cavendis In Schola Coricaeis</em></p>
<p>Lucas, Marcus.</p>
<p>Lu. Cur tu sic mutis? </p>
<p>Ma. Non audeo loqui. </p>
<p>Lu. Quis te prohibet? </p>
<p>Ma. Praeceptor noster. </p>
<p>Lu. Tamen is non adest. </p>
<p>Ma. At Coricaei adsunt. </p>
<p>Lu. Quos Coricaeos dicis? </p>
<p>Ma. Qui clanculum nos signant. </p>
<p>Lu. Nullum ex his nosti? </p>
<p>Ma. Qui ego noscerem? </p>
<p>Lu. Tam caute rem agunt? </p>
<p>Ma. Ea est illis astutia. </p>
<p>Lu. Tu loquere Latine. </p>
<p>Ma. Quam vellem si scirem. </p>
<p>Lu. At sic addisces citius. </p>
<p>Ma. Hac spe dulcescit ferula.</p>
<h2 id="dialogus-xi">Dialogus XI</h2>
<p><em>De Ferula</em></p>
<p>Martinus, Nicolaus.</p>
<p>Ma. Quis hic eiulat? </p>
<p>Ni. Ego sum miser. </p>
<p>Ma. Quo pacto miser es? </p>
<p>Ni. Virgis caesus sum. </p>
<p>Ma. Quid commeruisti? </p>
<p>Ni. Nihil didiceram. </p>
<p>Ma. Merito caesus es. </p>
<p>Ni. Etiam tu me ludis? </p>
<p>Ma. Cur autem non didiceras? </p>
<p>Ni. Posthac ero cautior.</p>
<h2 id="dialogus-xii">Dialogus XII</h2>
<p><em>De Ientaculo</em></p>
<p>Naevius, Osualdus.</p>
<p>Næ. Quo tu nunc abis? </p>
<p>Os. Domum me confero. </p>
<p>Næ. Quid domi ages? </p>
<p>Os. Sumam ientaculum. </p>
<p>Næ. Quanam iturus es? </p>
<p>Os. Hac per forum. </p>
<p>Næ. Comitabor te. </p>
<p>Os. Nihil opus est. </p>
<p>Næ. Aversaris me? </p>
<p>Os. Non, sed parco. </p>
<p>Næ. Nihil est quod agam. </p>
<p>Os. Lubens te accipio.</p>
<h2 id="dialogus-xiii">Dialogus XIII</h2>
<p><em>De Reditu A Ientaculo</em></p>
<p>Onophrius, Paulus.</p>
<p>On. Unde nobis redis? </p>
<p>Pa. A ientaculo. </p>
<p>On. Ubi ientasti? </p>
<p>Pa. Rogas? domi meae. </p>
<p>On. Quid ientasti? </p>
<p>Pa. Panem iurulentum. </p>
<p>On. Quis tecum ientavit? </p>
<p>Pa. Tota familia. </p>
<p>On. Nihil mihi adfers? </p>
<p>Pa. Quid adferrem tibi? </p>
<p>On. Frustum panis. </p>
<p>Pa. Panem quidem habeo. </p>
<p>On. Cedo mihi partem. </p>
<p>Pa. Accipe dimidium. </p>
<p>On. Ago tibi gratias. </p>
<p>Pa. Non age, sed refer. </p>
<p>On. Non est unde referam. </p>
<p>Pa. Non semper egebis. </p>
<p>On. Gratum me reperies.</p>
<h2 id="dialogusxiv">Dialogus XIV</h2>
<p><em>De Parando Calamo</em></p>
<p>Petrus, Quirinus.</p>
<p>Pe. Para mihi hanc pennam. </p>
<p>Qu. Est tibi cultellus? </p>
<p>Pe. Est, sed valde hebes. </p>
<p>Qu. Acutiorem adfer. </p>
<p>Pe. Ubi accipiam? </p>
<p>Qu. Utendum expete. </p>
<p>Pe. Adfero, utere. </p>
<p>Qu. Vis crassam, an tenuem? </p>
<p>Pe. Mediam volo. </p>
<p>Qu. Da atramentum. </p>
<p>Pe. En atramentarium. </p>
<p>Qu. Da quoque papyrum. </p>
<p>Pe. Et haec in promptu est. </p>
<p>Qu. Papyrus perfluit. </p>
<p>Pe. Non habeo aliam. </p>
<p>Qu. Quid vis ut scribam? </p>
<p>Pe. Praescribe literas. </p>
<p>Qu. Tu imitaberis? </p>
<p>Pe. Ita, in hoc peto. </p>
<p>Qu. Saepe exscribe. </p>
<p>Pe. Faciam ut iubes.</p>
<h2 id="dialogus-xv">Dialogus XV</h2>
<p><em>Inter Redeundum A Schola</em></p>
<p>Quintius, Rudolphus.</p>
<p>Qu. Ut tecum agitur? </p>
<p>Ru. Bene mecum agitur. </p>
<p>Qu. Id lubens audio. </p>
<p>Ru. Gratiam habeo. </p>
<p>Qu. Ubi iam fuisti? </p>
<p>Ru. In ludo litterario. </p>
<p>Qu. Quorsum sic properas? </p>
<p>Ru. Domum versus. </p>
<p>Qu. Quid domi ages? </p>
<p>Ru. Adornabo mensam. </p>
<p>Qu. Tam mane prandes? </p>
<p>Ru. Obsequor parenti. </p>
<p>Qu. Facis ut te decet. </p>
<p>Ru. Abeo, tu vale. </p>
<p>Qu. Tu quoque vale.</p>
<h2 id="dialogus-xvi">Dialogus XVI</h2>
<p><em>Dum Instruitur Mensa</em></p>
<p>Remigius, Sebaldus.</p>
<p>Re. Puer, ubi es? </p>
<p>Se. Adsum, quid me vis? </p>
<p>Re. Instrue mensam. </p>
<p>Se. Est tempus prandio? </p>
<p>Re. Est, quando sic libet. </p>
<p>Se. Recte curabitur. </p>
<p>Re. Porrige cultros. </p>
<p>Se. In promptu sunt. </p>
<p>Re. Da mappas manuarias. </p>
<p>Se. Et istae adsunt. </p>
<p>Re. Adpone salinum. </p>
<p>Se. Prius sale implebo. </p>
<p>Re. Elue calices. </p>
<p>Se. Dudum lavi. </p>
<p>Re. Adfer orbes. </p>
<p>Se. In scamno iacent. </p>
<p>Re. Et corbem cocleariam. </p>
<p>Se. E paxillo pendet. </p>
<p>Re. Apta circulum. </p>
<p>Se. Nunquid aliud vis? </p>
<p>Re. Nunc mores discas. </p>
<p>Se. Quos mores discam? </p>
<p>Re. Quos in mensa serves. </p>
<p>Se. Rogo me doceas. </p>
<p>Re. Perlubens hoc faciam. </p>
<p>Se. Ego auscultabo. </p>
<p>Re. Ne me interpella. </p>
<p>Se. Haud verbum faciam. </p>
<p>Re. Primo ungues purga. Hinc manus lava. Mox Deo benedicas. Deus pater noster caelestis benedicat nobis filiis suis et his quae iam sumus sumpturi, per Christum dominum nostrum, Amen. Post decenter accumbe. Cibos carpe digitis. Ne conde volā. Primus ne esto esu. Nec primum bibas. Cubitis ne te fulcias. Erectus sede. Nec pandas brachia. Non bibas avide. Nec mandas avide. Proxima te carpe. In orbe ne morare. Alios ne inspicito. Bibiturus os terge. Non manu, sed mappula. Morsa ne redintinge. Ne linge digitos. Nec ossa rodas. Quaeque scinde cultro. Os non perungas. Digitos saepe terge. Nares ne fode. Non rogatus taceas. Quod satis est ede. Cum satur es surge. Rursus lava manus. Mensalia tolle. Deo gratias age. Qui nos creavit, redemit et pavit, illi gratias agimus sempiternas, per Iesum Christum dominum nostrum, Amen. </p>
<h2 id="dialogus-xvii">Dialogus XVII</h2>
<p><em>A Prandio Redeuntium In Scholam</em></p>
<p>Simon, Titus.</p>
<p>Si. Quid geris in sinu? </p>
<p>Ti. Merendam meam. </p>
<p>Si. Ego nihil attuli. </p>
<p>Ti. Quid autem edes? </p>
<p>Si. Emam mihi panem. </p>
<p>Ti. Habes pecuniam? </p>
<p>Si. Obolum habeo. </p>
<p>Ti. Quis tibi hunc dedit? </p>
<p>Si. Pater meus dedit. </p>
<p>Ti. Pium habes patrem. </p>
<p>Si. Qualem tu habes? </p>
<p>Ti. Admodum durum. </p>
<p>Si. In rem tuam est. </p>
<p>Ti. Mallem alium. </p>
<p>Si. Stulte loqueris. </p>
<p>Ti. Sic mihi excidit. </p>
<p>Si. Perires licentia.</p>
<h2 id="dialogus-xviii">Dialogus XVIII</h2>
<p><em>In Schola Ludentium</em></p>
<p>Timothaeus, Vitus.</p>
<p>Ti. Vae nobis Vite. </p>
<p>Vi. Quid est? quid tremis? </p>
<p>Ti. Ego et tu perimus. </p>
<p>Vi. Quid ita? qua de causa? </p>
<p>Ti. Praeceptor venit. </p>
<p>Vi. Quid ex te audio? </p>
<p>Ti. Vae nostris natibus. </p>
<p>Vi. Ubi is est obsecro? </p>
<p>Ti. Per gradus ascendit. </p>
<p>Vi. Quis id ait? quis vidit? </p>
<p>Ti. Egomet inquam vidi. </p>
<p>Vi. Viditne nos ludere? </p>
<p>Ti. Id est quod timeo. </p>
<p>Vi. Quid ergo agemus? </p>
<p>Ti. Amove orbiculos. </p>
<p>Vi. Recte admones. </p>
<p>Ti. Explicemus libros. </p>
<p>Vi. Certe astutus es. </p>
<p>Ti. Sic rebit nos discere.</p>
<h2 id="dialogus-xix">Dialogus XIX</h2>
<p><em>De Dimissione A Literis</em></p>
<p>Ulysses, Xanthus.</p>
<p>Ul. Io gaudete sodales. </p>
<p>Xa. Quid est quod sic gestis? </p>
<p>Ul. Sunt nobis feriae. </p>
<p>Xa. Quas dicis ferias? </p>
<p>Ul. Otium a litteris. </p>
<p>Xa. Quando otiabimur? </p>
<p>Ul. Hodie a prandio. </p>
<p>Xa. Ergo ludemus. </p>
<p>Ul. Quidnam ludemus? </p>
<p>Xa. Ludemus globulis. </p>
<p>Ul. Ludus puerilis est. </p>
<p>Xa. Quem tu ludum malles? </p>
<p>Ul. Decertemus saltu. </p>
<p>Xa. Hunc ludum odi. </p>
<p>Ul. Quanam de causa? </p>
<p>Xa. Quia pedes lassat. </p>
<p>Ul. Annon pudet te? </p>
<p>Xa. Cuius me puderet? </p>
<p>Ul. Quod tam piger es. </p>
<p>Xa. Certe piger non sum. </p>
<p>Ul. Quin ergo saltabis? </p>
<p>Xa. Cave ne provoces. </p>
<p>Ul. Immo te adiuro. </p>
<p>Xa. Videbis quid possim.</p>
<h2 id="dialogus-xx">Dialogus XX</h2>
<p><em>Litigantium De Sessione</em></p>
<p>X. Y.</p>
<p>X. Apage te hinc. </p>
<p>Y. Satis imperiose. </p>
<p>X. Hic mihi locus est. </p>
<p>Y. Atqui ego nego. </p>
<p>X. Prior hic sedi. </p>
<p>Y. Cur autem surrexisti? </p>
<p>X. Negotium mihi fuit. </p>
<p>Y. Quid signi posuisti? </p>
<p>X. Non vides librum? </p>
<p>Y. Liber istic iacet. </p>
<p>X. At tu semovisti. </p>
<p>Y. Id factum pernego. </p>
<p>X. Quin tandem cedes? </p>
<p>Y. Tu me vi extrudes? </p>
<p>X. Nisi volens cesseris. </p>
<p>Y. Hoc dicam magistro. </p>
<p>X. Susque deque fero.</p>
<h2 id="dialogus-xxi">Dialogus XXI</h2>
<p><em>Invitantium Se Invicem</em></p>
<p>Y. Z.</p>
<p>Y. Cras ad me veni. </p>
<p>Z. Metuo ut possim. </p>
<p>Y. Cur non possis? </p>
<p>Z. Domi manendum est. </p>
<p>Y. Quid negotii est? </p>
<p>Z. Oportet scribere. </p>
<p>Y. Scribito perendie. </p>
<p>Z. Nihil polliceor. </p>
<p>Y. Sic colis socium. </p>
<p>Z. Culpa non est mea. </p>
<p>Y. Posses si velles. </p>
<p>Z. Vellem si possem.</p>
<h2 id="dialogus-xxii">Dialogus XXII</h2>
<p><em>De Studio Interrogantium</em></p>
<p>Abraham, Briccius.</p>
<p>Ab. Quid a cena facis? </p>
<p>Br. Cupis hoc scire? </p>
<p>Ab. Ideo sciscitor. </p>
<p>Br. Post cibum deambulo. </p>
<p>Ab. Quid postea agis? </p>
<p>Br. Audita repeto. </p>
<p>Ab. Quomodo hoc facis? </p>
<p>Br. Saepe relegendo. </p>
<p>Ab. Quid si quid excidit? </p>
<p>Br. Disco postridie.</p>
<h2 id="dialogus-xxiii">Dialogus XXIII</h2>
<p><em>De Absentia A Schola</em></p>
<p>Benedictus, Christophorus.</p>
<p>Be. Ubi heri fueras? </p>
<p>Ch. Quonam tempore? </p>
<p>Be. Statim a prandio. </p>
<p>Ch. Domi meae lavi. </p>
<p>Be. Quam diu lavisti? </p>
<p>Ch. Totam ferme horam. </p>
<p>Be. Quis tecum lavit? </p>
<p>Ch. Parentes mei. </p>
<p>Be. Lotus quid feceras? </p>
<p>Ch. Siccabam capillos. </p>
<p>Be. Cur non ibas in scholam? </p>
<p>Ch. Pater prohibebat. </p>
<p>Be. Cur prohibebat?</p>
<p>Ch. Nam caput madebat.</p>
<p>Be. Delicatus puer es.</p>
<h2 id="dialogus-xxiv">Dialogus XXIV</h2>
<p><em>Mutuo Gratulantium Sibi</em></p>
<p>Cyrillus, Donatus.</p>
<p>Cy. Unde iam prorepis? </p>
<p>Do. E domo mea. </p>
<p>Cy. Diu te non vidi. </p>
<p>Do. Et ego te diutius. </p>
<p>Cy. Valuistine bene? </p>
<p>Do. Optime valui. </p>
<p>Cy. Aedepol, gaudeo. </p>
<p>Do. Ut tu autem vales? </p>
<p>Cy. Admodum belle. </p>
<p>Do. Et ipsum gaudeo.</p>
<h2 id="dialogus-xxv">Dialogus XXV</h2>
<p><em>Agnoscentium Sese In Ludo</em></p>
<p>Simon, Petrus.</p>
<p>Si. Quod tibi nomen est? </p>
<p>Pe. Mihi nomen est Petro. </p>
<p>Si. Qui sis non novi. </p>
<p>Pe. Non me novisti? </p>
<p>Si. Non negem si noverim. </p>
<p>Pe. Oblitusne es mei? </p>
<p>Si. Ante nunquam te vidi. </p>
<p>Pe. At tamen agnosces. </p>
<p>Si. Sanus hercle non es. </p>
<p>Pe. Egone, an tu magis? </p>
<p>Si. Ubi te novissem? </p>
<p>Pe. In ludo literario. </p>
<p>Si. Fuisti condiscipulus? </p>
<p>Pe. Ita, fere biennium. </p>
<p>Si. Sine mecum recolam. </p>
<p>Pe. Agnosce cicatricem. </p>
<p>Si. Hanc tibi incusseram. </p>
<p>Pe. Cum theca pennaria. </p>
<p>Si. De cicatrice te novi. </p>
<p>Pe. Vides quod non insaniam. </p>
<p>Si. De forma non novissem.</p>
<h2 id="dialogus-xxvi">Dialogus XXVI</h2>
<p><em>Litigantium De Re Ablata</em></p>
<p>Petronius, Theodorus.</p>
<p>Pe. Redde quod meum est. </p>
<p>Th. Quid vis reddam? </p>
<p>Pe. Quod surripuisti. </p>
<p>Th. Nihil tibi surripui. </p>
<p>Pe. Aufer cavillum. </p>
<p>Th. Non equidem cavillor. </p>
<p>Pe. Quin reddis tandem? </p>
<p>Th. Nihil hercle sumpsi. </p>
<p>Pe. Ostende huc manus. </p>
<p>Th. Hem, ostendo eccas. </p>
<p>Pe. Quid abstulisti? </p>
<p>Th. Equidem nihil abstuli. </p>
<p>Pe. Excute manicam. </p>
<p>Th. Tuo arbitratu. </p>
<p>Pe. Inter vestes habes. </p>
<p>Th. Tenta qualubet. </p>
<p>Pe. Novi sycophantias. </p>
<p>Th. Pergis molestus esse? </p>
<p>Pe. Ablatum restitue. </p>
<p>Th. Furti me adligas? </p>
<p>Pe. Non furti, sed fraudis. </p>
<p>Th. Ulciscar hanc iniuriam. </p>
<p>Pe. Et ego te ulciscar. </p>
<h2 id="dialogus-xxvii">Dialogus XXVII</h2>
<p><em>Prodeuntium In Funus</em></p>
<p>Thomas, Georgius.</p>
<p>Th. Adesdum Georgi? </p>
<p>Ge. Quid est? cur me vocas? </p>
<p>Th. Est quod te volo. </p>
<p>Ge. Dictum puta. </p>
<p>Th. Quid censes me velle? </p>
<p>Ge. Ut tecum ludam. </p>
<p>Th. Tota erras via. </p>
<p>Ge. Quid igitur est? </p>
<p>Th. Tu divina. </p>
<p>Ge. Nescio divinare. </p>
<p>Th. In funus prodibimus. </p>
<p>Ge. Quod funus dicis? </p>
<p>Th. Quod sit nescio. </p>
<p>Ge. Unde autem nosti? </p>
<p>Th. Praeceptor indixit. </p>
<p>Ge. Qua hora efferetur? </p>
<p>Th. Puto septima. </p>
<p>Ge. Et ego prodibo. </p>
<p>Th. Tu mecum ibis. </p>
<p>Ge. Ero tibi comes. </p>
<p>Th. Nec frustra hoc peto. </p>
<p>Ge. Cur autem petis? </p>
<p>Th. Ut me doceas. </p>
<p>Ge. Quid te docerem? </p>
<p>Th. Vino benedicere. </p>
<p>Ge. Anne dum adfers. </p>
<p>Th. Rem ipsam dicis. </p>
<p>Ge. Sic ego dicerem… </p>
<p>Th. Dic, iam ausculto. </p>
<p>Ge. Hoc vinum nobis faustum sit. Bono sit potus iste. Hoc vinum</p>
<p>laeti bibite. </p>
<p>Th. Quid sternutanti imprecer? </p>
<p>Ge. Sit tibi hoc foelix. Te deus servet. </p>
<p>Th. Quid auspicanti aliquid? </p>
<p>Ge. Bono sit quod instituis. Bene vertat quod agis. </p>
<p>Th. Quid proficiscenti? </p>
<p>Ge. Sit iter hoc foelix tibi. Perfauste solvas ancoram. Sit laetus</p>
<p>tibi reditus. </p>
<p>Th. Quid haec precanti referam? </p>
<p>Ge. Tantundem tibi reprecor.</p>
</body>
</html>
